Hinduism - sammanfattning

Vad är hinduism?

Hinduism kallas ofta sanatana dharma (den eviga ordningen). Den har ingen grundare, ingen gemensam ledare och ingen bestämd början. Tiden ses som cyklisk - världen skapas, förstörs och återuppstår i ett evigt kretslopp som kallas samsara.

Centrala begrepp
	•	Samsara: Kretsloppet av födelse, liv, död och återfödelse.
	•	Karma: Summan av människans handlingar. Goda handlingar ger bättre återfödelse.
	•	Reinkarnation: Återfödelse till ett nytt liv.
	•	Dharma: Plikt och livsuppgift. Varierar beroende på livssituation.
	•	Atman: Människans själ.
	•	Brahman: Världssjälen, det gudomliga som finns i allt.
	•	Moksha: Befrielse från samsara - målet för livet.

Gudar

Hinduismen kan ses som både monoteistisk och polyteistisk.
	•	Brahma - skaparen
	•	Vishnu - bevararen (avatarer: Krishna, Rama)
	•	Shiva - förgöraren/förnyaren
Alla är uttryck för brahman.

Heliga texter
	•	Veda (äldst, på sanskrit)
	•	Upanishaderna (filosofi om själ och befrielse)
	•	Mahabharata (innehåller Bhagavadgita)
	•	Ramayana

Texter har länge förts vidare muntligt.

Vägar till befrielse
	•	Bhakti - kärlek och hängivenhet till gud
	•	Karma - handlingarnas väg
	•	Jnana - kunskapens väg (studier, meditation)

Syn på människan, liv och död

Alla liv är heliga. Kroppen är ett skal - själen vandrar vidare. Döda kremeras, ofta vid floden Ganges, för att hjälpa atman vidare.

Rent och orent

Födelse, död, blod och kroppsvätskor ses ofta som orena. Vatten (särskilt Ganges), eld och kon anses rena.

Vardagsliv och ritualer
	•	Puja (bön och offer) hemma eller i tempel
	•	Yoga och meditation för självkontroll
	•	Många är vegetarianer (ahimsa - icke-våld)

Högtider
	•	Diwali - ljusets högtid (det goda segrar över det onda)
	•	Holi - färgfesten
	•	Navaratri/Durga puja

Platser
	•	Tempel - gudarnas bostad
	•	Varanasi och Ganges - heliga platser

Riktningar inom hinduism
	•	Vaishnavism - Vishnu
	•	Shaivism - Shiva
	•	Shaktism - den kvinnliga kraften (shakti)

Samhälle och kritik
	•	Kastsystemet har stor påverkan men ifrågasätts
	•	Indien är ofta patriarkalt
	•	Hijras erkänns som ett tredje kön
	•	Protester mot sexuellt våld och diskriminering förekommer

Symboler
	•	Aum - det heliga ljudet
	•	Lotus - renhet
	•	Swastika - liv och kretslopp (religös symbol, ej nazistisk)
	•	Lingam och yoni - fruktbarhet
	•	Kon - heligt djur

⸻

Hinduismens syn på människan

Enligt hinduismen är kraven på hur man ska leva inte desamma för alla. Hur en människa lever för att följa dharma påverkas av hennes olika förmågor, erfarenheter, kunskaper och intressen. För många hinduer är det också kopplat till vilken varna och jati, grupp i kastsystemet, man tillhör. Samtidigt betonar hinduismen att människan kan förändras. Sättet att leva, synen på världen och livet förändras i takt med att människans kunskap och livserfarenhet växer.
Enligt hinduism finns det olika stadier i en människas liv. Varje stadie har sin dharma, sin plikt. För varje stadie ökar människans kunskap.
Kvinnans plikt i livet är hos familjen. Hon har tre stadier i livet: flicka, hustru och änka. En man har fyra stadier som han behöver många liv för att passera: studiestadiet, familjestadiet, meditationstadiet och eremitstadiet. Den som är eremit lever ensam, utan umgänge med andra människor. Skillnaden mellan könen, mellan mäns och kvinnors olika livsstadier, påverkar fortfarande livet i många hinduiska samhällen.

⸻

Hinduismens syn på ondska

Enligt hinduismen är godhet och ondska inga medfödda egenskaper. Det som gör en människa god är hennes val att göra goda handlingar. Inom hinduismen ses okunnighet som en orsak till ondska. Okunskap om betydelsen av dharma leder till att människor inte följer sina plikter. Då uppstår en obalans, något som enligt hinduismen kan leda till onda konsekvenser.

⸻

Hinduismens syn på liv och död

Enligt hinduism är allt liv en del av brahman och allt liv är heligt. Födelse, liv och död följer på varandra i en ständigt pågående process. Födelse och död är varken början eller slut, utan bara olika stadier av samsara.
Livet nu är ett av många liv som varje individuell själ, atman, har levt och kommer att leva.
Det högsta målet för en hindu är att nå moksha, befrias från att återfödas och lämna kretsloppet. Det som hindrar själen från att bli fri är okunskap om att atman, den individuella själen, är ett med brahman, världssjälen. Hinduismen beskriver ibland människans jordiska kropp och samsara som ett fängelse som hindrar atman från att förenas med brahman.

⸻

Hinduismens syn på rent och orent

Hinduismen lägger stor vikt vid vad som betraktas som religiöst och andligt rent eller orent. Mycket som har med kroppen att göra, både människans och djurens, betraktas som orent. Födelse, sjukdom, död, menstruation, sperma, saliv och avföring ses som orent. Därför har yrken kopplade till renhållning och slakt traditionellt bara utförts av personer som inte tillhör någon varna.
Rinnande vatten är renande, allra renast är vattnet från Ganges eller de andra floder som hinduer ser som heliga. Allt som kommer från kor: urin, mjölk och även kons avföring har kraft att rena det som är andligt orent. Eld renar och när kons avföring används som bränsle till elden förstärks den renande kraften ytterligare.

⸻

Hinduismens uttryck och handlingar

Hinduism kallas ibland för handlingens religion. Hinduismens syn på dharma och människans livsstadier och plikter, den cykliska tidsuppfattningen och de många gudarna, gör att praktiserande hinduer firar en mängd riter och högtider under sina liv. Många hinduer utför dagligen någon religiös rit.
Inom alla religioner ser religiösa uttryck och handlingar olika ut, beroende på var du lever och vem du är. Mångfalden av olika traditioner och kulturer inom hinduism gör det extra tydligt. Men somliga uttryck och handlingar är desamma för nästan alla hinduer.

⸻

Hinduism i vardagen

Religion och tro finns närvarande överallt i vardagen i Indien och Nepal. Vardagliga religiösa riter är lika självklara som att äta, sova eller gå till arbetet för människor. Många hinduer tror att gudarna har makt att ingripa i livet. Därför ber och offrar man gudarna regelbundet. Enligt hinduisk tro bor guden i varje bild eller staty. Hinduer sköter därför noga om bilderna eller statyerna av den egna byns eller familjens gudar.
Varje morgon utför många hinduer puja. Puja är en privat gudstjänst där man ber, mediterar, tänder rökelse och lägger fram offergåvor till sina gudar. I nästan alla hinduiska hem finns det en särskild plats för bön och offer, där pujan utförs. Pujan inleds med att göra sig kroppsligt och andligt ren genom att duscha eller tvätta sig i rinnande vatten. Många utför pujan ensamma innan frukost men puja kan också ledas av en brahmin i templet.

⸻

Vegetarianism

En stor grupp av världens hinduer är vegetarianer, men äter mjölk, ost, smör och yoghurt. Få hinduer äter nötkött, eftersom kor betraktas som heliga djur. Allt levande – människor, djur och växter – är en del av brahman och har sin plats i kretsloppet. Regeln att inte skada eller döda något levande är viktig för de flesta hinduer. Många hinduer avstår också från alkohol och droger eftersom sådant kan påverka människans förmåga att uppfatta världen.

⸻

Att kontrollera sina sinnen – yoga och askes

Yoga, som betyder förening, finns i många former och har lång tradition inom hinduism. Yoga bygger på att använda andningstekniker, mantran, upprepningar och kroppsställningar för att stilla medvetandet. Syftet är att nå djupare kunskap om verkligheten och sitt sanna jag.
Somliga troende väljer att utöva askes och leva som asketer för att nå moksha. Det innebär att de avstår från ägodelar och på olika sätt försöker kontrollera eller förtränga psykiska och fysiska behov och begär. Till exempel genom att avstå från mat och skyddande kläder eller leva isolerade från andra.
En del hinduer väljer att lämna vardagslivet för att helt ägna sig åt yoga eller askes kortare perioder. Antingen ensamma eller tillsammans med andra ledda av en guru, en särskilt lärd person.

⸻

Riter och högtider

Även om många hinduer dagligen utför någon religiös rit, är det bara ett fåtal som håller fast vid alla de traditionella riterna. De som gör det är ofta män från brahminernas varna, det vill säga högt uppsatta präster.
Den hinduiska kalendern bygger på månens faser. Vissa tider under året, månaden och dygnet ses som särskilt lyckosamma och styr när högtiderna firas. Exempelvis är tiden runt nymåne och fullmåne särskilt helig, liksom den ljusa delen av året. Tron på astrologi, läran om hur livet påverkas av stjärnors och planeters förhållande till varandra, har också betydelse för hinduismens riter och högtider.

⸻

Övergångsriter markerar förändring

Övergångsriter är ritualer som utförs för att markera särskilt viktiga händelser i människans liv. Inom hinduismen har framför allt övergångsriter kopplade till födelse, äktenskap och död betydelse idag.
Det är vanligt att en brahmin välsignar ett nyfött barn och ber gudarna skydda det från onda andar. När barnet är tolv dagar gammalt har familjen en namngivningsceremoni och barnet får ofta ett halssmycke av guld eller silver.
Många hinduer tycker det är viktigt att hjärnan är klar och opåverkad av mediciner inför döden. När en vuxen har avlidit ska liket kremeras, brännas, inom ett dygn. Den mänskliga kroppen ses bara som ett skal och genom att bränna den och strö askan i ett rinnande vattendrag hjälper man atman att bli fri att gå vidare till nästa liv. En död kropp ses som oren och de som varit närvarande när någon dör genomgår därför olika renande riter.

⸻

Äktenskap och familj

Äktenskap och att bilda familj är ett av livsstadierna för både män och kvinnor. Äktenskapet är heligt och har traditionellt inte gått att bryta. Enligt Vedaskrifterna fick en kvinna som blev änka inte gifta om sig, men idag har de laglig rätt att göra det.
Vigseln kan ta flera dagar och stora bröllop med många gäster betyder tur och lycka. En brahmin läser heliga texter på sanskrit och både brudparet och gästerna lämnar gåvor och offer till gudarna. Ibland binds brudparet ihop, som en symbol för att de är en enhet. En annan tradition är att brudparet vandrar sju varv runt en eld och uttalar löften till varandra.

⸻

Hinduiska högtider

Det sägs att man under årets alla dagar kan hitta någon plats i Indien där det pågår en religiös fest eller högtid. Högtiderna är ofta kopplade till berättelser om gudar, om deras strider med demonerna och om kampen mellan olika dualiteter: ont och gott, olycka och lycka, hat och kärlek. Många högtider är små och lokala, men några firas av nästan alla i Indien oavsett tro.
Navaratri eller Durga puja är en nio dagar lång festival för att fira kraften i shakti. Shakti är den kvinnliga sidan av universum enligt hinduism. Ett ursprung till Navaratri är berättelsen om hur den tioarmade gudinnan Durga dödar buffeldemonen Mahishasur. Högtiden avslutas ofta med en parad, Dussehra, där människor är utklädda till stora pappersdrakar.

⸻

Diwali och Holi

Diwali firas på hösten och är ljusets högtid. Människor tänder lyktor och ljus för att påminnas om hur Rama besegrade demonen Ravana. Ljuset vinner över mörkret och det goda segrar över ondskan. Under Diwali firar man också gudinnan Lakshmi. Hon står för lycka och rikedom i livet. Många målar det heliga ordet aum på dörrposten för att hälsa henne välkommen.
Holi är en glad fest till minne av hur pojken Prahlada besegrar sin far, den onda demonungen som vill att alla ska be till honom istället för till Vishnu. Holi firas på våren. Första kvällen tänds en stor eld och dagen därpå går människor runt på gatorna och kastar vatten och färgpulver på varandra.

⸻

Religiösa byggnader och platser

I Indien har varje region, stad eller by heliga platser och byggnader. Det kan vara berg, skogar, floder eller tempel. Många hinduer ser hela Indien som en helig plats. Förr var det vanligt att troende hinduer som reste utanför Indien genomförde en renande rit innan de återvände hem.
Hinduiska tempel ses som gudarnas boplatser – varje tempel tillhör en eller flera gudar. Vid ingången hänger ofta en klocka, som tempelbesökaren ringer i för att påkalla gudens uppmärksamhet.
Staden Varanasi, som är över 3000 år gammal, är en av Indiens sju heliga städer. För nästan alla hinduer är det en dröm att komma till Varanasi och bada och offra i Ganges, eller Ganga Ma, Moder Ganges, som hinduismens heligaste flod kallas. Sju av Indiens floder ses som heliga och vattnet i dem anses ha gudomliga egenskaper som läker, renar och ger lycka. Många som kommer till Varanasi är sjuka och döende. De tror att den som dör och kremeras vid floden Ganges lättare befrias från samsara och når moksha.

⸻

Religiösa föremål och symboler

Heliga föremål och symboler är närvarande överallt inom hinduismen. Eftersom allt är en del av brahman har allt i universum en del av helighet i sig.
Tecknet för sanskritalfabetets första stavelse aum anses heligt och symboliserar brahman, världssjälen, och universum. Gudar avbildas ofta tillsammans med en lotusblomma. Den symboliserar renhet och atmans möjlighet att växa. Lotusblomman är Indiens nationalblomma och syns ofta på hus och byggnader.
Kretsloppet symboliseras ofta av ett hjul eller en svastika. Svastikan är en mycket gammal symbol som till exempel avbildas på marken i ljusceremonier kring Diwali eller målas på händerna vid vissa högtider. Hjulet finns till exempel på Indiens flagga.
Lingam är en symbol för Shiva. Det är en fallossymbol, en avbildning av en penis, som tillsammans med den kvinnliga motsvarigheten, yoni, ofta syns i hinduiska tempel. Tillsammans symboliserar de fruktbarhet och kraften och enigheten mellan manligt och kvinnligt.

⸻

Heliga kor

Nästan alla hinduer ser kon som ett heligt djur. Att skada eller döda en ko är otänkbart för de flesta och det finns religiösa förbud mot att slakta kor. Allt som kommer från kon är heligt. Urin och avföring från en ko anses ha renande egenskaper och ghee, ett slags smör, används vid religiösa ceremonier. Enligt Vedaskrifterna är kon en av de sju mammorna till universum och världen. Kor är också viktiga för människor i vardagen. De ger mjölk, deras avföring har använts som bränsle och byggmaterial och de används som dragdjur. Det kan förklara djurets helighet.

⸻

Tolkningar och riktningar

Inom hinduismen har det aldrig funnits någon religiös ledning, som i en del andra världsreligioner. Historiskt har hinduismen varit tolerant, öppen, mot olika religiösa riktningar, både inom och utom den egna gruppen. Därför har hinduism varit en tro med regionala och lokala skillnader. Människor har följt olika religiösa traditioner med stora skillnader sinsemellan.

⸻

Riktningar inom hinduism

Vaishnavism, shaivism och shaktism är tre centrala riktningar, eller traditioner, inom hinduism.
Vaishnavism, eller vishnuism, är den riktning som flest hinduer tillhör. De troende ber främst till guden Vishnu eller någon av Vishnus tio avatarer, till exempel Rama och Krishna. Hare Krishna-rörelsen, som har anhängare på många platser utanför Asien, är en gren av vaishnavism.
Shaivism, eller shivaism, ser guden Shiva som det högsta väsendet. Shiva ses som en allsmäktig gud som både skapar och förstör. Shiva representerar både det manliga och kvinnliga och inom en gren av shaivism har Shivas lingam särskilt stor betydelse i olika riter.
Shaktism är en riktning där man dyrkar shakti, en slags stark kvinnlig kraft eller energi som är en del av alla gudar och gudinnor. Shakti hyllas av somliga som gudinna, andra ser shakti som en del av Brahma. Gudinnorna Kali och Durga är också viktiga för många anhängare. Hinduismens gudar och gudinnor har alltid två sidor, exempelvis manligt/kvinnligt eller ljust/mörker. Inom shaktism vänder sig de troende framför allt till gudinnans starka och kraftfulla kvinnliga sida.

⸻

När hinduisk tradition ifrågasätts

Kastsystemet och den traditionella uppdelningen mellan olika varnas och jati spelar fortfarande stor roll i det indiska samhället och för invånarnas förutsättningar i livet. En kvinna från en högre kast har högre status än en man från en lägre. Kvinnor från de högre kasterna har länge kunnat ha höga positioner, både inom politik och på företag.
I storstäder och bland den indiska medelklassen får både flickor och pojkar utbildning, men på landsbygden och bland den fattiga befolkningen har flickor mycket sämre chanser i livet.
På flera sätt är Indien ett patriarkalt samhälle, där mannen är norm och har mest makt i familjen och samhället. Fortfarande är många flickor och kvinnor i Indien och andra hinduiska samhällen hårt bundna till de traditionella värderingarna och könsrollerna. I dessa grupper förväntas du som kvinna ta hand om man och familj.

⸻

Protester mot sexuellt våld

Sedan slutet av 1990-talet har frågor om jämställdhet, kvinnors rätt till sin kropp och mansrollen tagit stor plats i samhällsdebatten i Indien och också lett till omfattande protester runt om i landet. Företrädare som vill se ett mer jämställt samhälle har många gånger stött på motstånd från personer med mer traditionella värderingar. I det indiska samhället är sexuellt våld mot kvinnor, barnäktenskap och prostitution inte ovanligt. Det har delvis sitt ursprung i mycket gamla religiösa seder som idag är förbjudna.

⸻

Hijras – ett tredje kön

Hijras är ett tredje kön som vid sidan av man och kvinna är godkänt i indisk lag sedan år 2014. Hijras är transsexuella, vilket betyder att det biologiska kön man fötts med inte stämmer överens med det kön man själv upplever sig ha.
Innan britterna kom till Indien var hijras accepterade i samhället och i det religiösa livet. De sågs som personer med särskild förmåga att se framtiden. Under brittiskt styre förbjöds transsexualitet i Indien, men den religiösa traditionen att be hijras välsigna nyfödda eller brudpar har levt kvar på många platser.
På senare år har indiska hbtq+-personer kämpat för sina rättigheter och sedan 2018 är samkönat sex och homosexualitet inte längre förbjudet. Både hijras och homosexualitet nämns i Vedaskrifterna.
Hbtq+ är ett samlingsbegrepp som bland annat står för homosexualitet, bisexualitet, transsexualitet och queer.